---
layout: post
title: Ochrona dóbr osobistych.
date: 2020-11-13
image: /img/ochrona.jpg
ttimage: /img/ochrona-twitter.png
lead: Leszek Miller pozywa „Fakt” za skandaliczny tekst o śmierci jego syna. Weronika Rosati pozywa Andrzeja Żuławskiego za obraźliwe sportretowanie jej w książce. Procesy o naruszenie dóbr osobistych znanych ludzi często trafiają do wiadomości publicznej. Ochrona dóbr osobistych to temat znacznie szerszy niż ochrona przed złośliwymi wypowiedziami. W niniejszym wpisie postaram się wyjaśnić, czym są dobra osobiste oraz, na czym polega ich ochrona.
permalink: ochrona
---

#### Czym są dobra osobiste?
Kodeks cywilny nie definiuje pojęcia dóbr osobistych. Przedstawiciele doktryny określają dobra osobiste jako swego rodzaju **wartości niematerialne związane z osobowością człowieka, uznane powszechnie i akceptowane przez system prawny oraz społeczeństwo**.

Te wartości niematerialne łączą się ściśle z jednostką ludzką lub daną osobą prawną. Powstają i wygasają wraz z podmiotem podlegającym ochronie, nie mogą przechodzić na inne osoby. Oznacza to, że ochrona dóbr osobistych osoby fizycznej ustaje z chwilą jej śmierci, a osoby prawnej - z chwilą jej likwidacji.

#### Jakie dobra osobiste wyróżniamy?
Ustawa wymienia następujące dobra osobiste: **zdrowie, wolność, cześć, swoboda sumienia, nazwisko lub pseudonim, wizerunek, tajemnica korespondencji, nietykalność mieszkania, twórczość naukowa, artystyczna, wynalazcza i racjonalizatorska**.

Katalog dóbr osobistych nie ma jednak charakteru zamkniętego, co oznacza, że istnieją dobra osobiste niewymienione w Kodeksie cywilnym. Można tu wskazać na przykład: **prawo najbliższej rodziny do pochowania osoby zmarłej oraz do pamięci o niej, prawo do intymności i prywatności życia, prawo do planowania rodziny**.

Prawo do niezakłóconego korzystania z energii elektrycznej nie zostało natomiast przez Sąd Najwyższy uznane za dobre osobiste, podobnie jak prawo do nieskażonego środowiska biologicznego i do zaspokojenia uczuć estetycznych pięknem krajobrazu.

#### Kiedy dochodzi do naruszenia dóbr osobistych?
Ocena czy doszło do naruszenia dóbr osobistych musi być **obiektywna, oparta na normach ogólnych**. W licznych orzeczeniach podkreślano, że należy badać czy naruszone zostały społecznie akceptowane wartości.

Nie wystarczy więc subiektywne odczucie osoby żądającej udzielenia jej ochrony prawnej. Odmienne ujęcie - jak twierdził J. S. Piątowski - *„doprowadziłoby do uprzywilejowania osób, które wskutek swoich kompleksów lub wygórowanego o sobie wyobrażenia dochodziłyby urojonych pretensji i w tych warunkach przyjęcie subiektywnego kryterium prowadziłoby do wniosku, że samo wniesienie powództwa przez takie osoby jest dowodem jego zasadności”*.

Jeżeli wynik tej obiektywnej oceny doprowadzi do wniosku, że doszło do naruszenia dóbr osobistych, to mamy do czynienia z działaniem bezprawnym.

Warto wiedzieć, że ustawodawca wprowadził domniemanie bezprawności. Oznacza to, że w pozwie nie musimy wykazywać, że doszło do działania bezprawnego. Pozwany, aby się obronić, musi natomiast wykazać, że tej bezprawności nie ma (np. ponieważ działał w obronie uzasadnionego interesu).

#### Czego można żądać w przypadku bezprawnego naruszenia dóbr osobistych?
Jeżeli już ustaliśmy, że doszło do bezprawnego naruszenia dóbr osobistych, możemy domagać się **usunięcia skutków naruszenia**. Możemy się domagać przede wszystkim złożenia oświadczenia odpowiedniej treści i w odpowiedniej formie, czyli **przeprosin**. Zadbajmy jednak o to, by bardzo dokładnie opisać swoje żądanie - podajmy nie tylko treść przeprosin, ale również krój i stopień pisma oraz miejsce, gdzie ma nastąpić publikacja.  

Jeżeli dobro osobiste nie zostało jeszcze naruszone, a tylko zagrożone, możemy domagać się zaniechania cudzego działania.

#### Czy można domagać się zadośćuczynienia pieniężnego?
Możliwe jest domaganie się zadośćuczynienia pieniężnego (względnie zapłaty oznaczonej sumy pieniężnej na cel społeczny), ale **tylko jeżeli naruszenie dóbr osobistych było zawinione**. Oznacza to, że sprawcy naruszenia można postawić zarzut, że w tych konkretnych okolicznościach mógł i powinien zachować się inaczej niż się zachował.

Podstawowe znaczenie dla wysokości zadośćuczynienia ma rozmiar doznanej krzywdy (przeżyty ból i cierpienie). Kwota zasądzona tytułem zadośćuczynienia powinna być odczuwalna dla poszkodowanego i przynosić mu równowagę emocjonalną, naruszoną przez doznane cierpienia. Poszkodowany może domagać się łącznie zadośćuczynienia i zapłaty oznaczonej sumy pieniężnej na cel społeczny.

Jeżeli sprawca naruszenia wyrządził nam dodatkowo szkodę (np. w następstwie rozpowszechniania informacji o naszej nieuczciwości, straciliśmy klientów), to możemy domagać się jej naprawienia (niezależnie od zadośćuczynienia).

Wpis zilustrowano obrazem Caravaggia *„Pocałunek Judasza”* (obraz znany jest bardziej jako *„Pojmanie Chrystusa”*, ale do mnie bardziej przemawia ten mniej popularny tytuł). Obraz powstał w 1602 roku i aktualnie znajduje się w Irlandzkiej Galerii Narodowej.
