---
layout: post
title: Umowa powierzenia opieki nad zwierzęciem.
date: 2020-10-02
image: /img/umowapowierzeniaopieki.jpg
lead: Mimo że dzieci wyjęły już z szaf tornistry, wiele osób dopiero teraz rozważa wyjazd na urlop. Wyjazdy w miesiącach jesiennych dają możliwość wyrwania się z deszczu i szarości, zazwyczaj są tańsze. Wiedzą powszechną jest, że do urlopu trzeba się przygotować, w tym w szczególności zadbać o pozostające pod naszą opieką zwierzęta. W tym wpisie postaram się wyjaśnić, dlaczego warto zdecydować się na sporządzenie pisemnej umowy o powierzeniu opieki na zwierzęciem oraz, co powinno się w takiej umowie znaleźć.
permalink: opieka
---

## Dlaczego warto zawrzeć umowę na piśmie?
Nie namawiam oczywiście, byśmy przed wyjazdem zmuszali nasze mamy do podpisywania kilkustronicowych umów. Pozostawienie zwierzęcia pod opieką rodziny lub znajomych często jest najlepszym rozwiązaniem (zwierzę jest pod opieką osoby, którą zna, a my możemy zaoszczędzić). Nie zawsze jednak możemy skorzystać z takiej możliwości. W takiej sytuacji korzystamy z usług profesjonalnych opiekunów lub hoteli dla zwierząt.

Zarówno w wypadku korzystania z usług opiekuna, jak i pozostawienia zwierzęcia w stosownym hotelu, warto zadbać o pisemną umowę. Dlaczego? Po pierwsze, **pozostawiamy nasze ukochane zwierzę pod opieką obcej osoby**. Po drugie, jeżeli korzystamy z usług opiekuna, to nierzadko ma on **dostęp do naszego domu lub mieszkania** (a w konsekwencji dostęp do naszych kosztowności i prywatnych dokumentów). Powinniśmy zatem znać dane (imię, nazwisko, adres, PESEL, numer dowodu) osoby, która się naszym zwierzęciem opiekuje. Powinniśmy mieć **możliwość skontaktowania się z nią po wykonaniu umowy** (jeżeli np. zauważymy niepokojące zachowanie naszego zwierzęcia).

## Co powinno znaleźć się w umowie powierzenia opieki nad zwierzęciem?
W takiej umowie należy dokładnie określić **obowiązki opiekuna** (np. podać, ile razy dziennie ma wyprowadzać psa, jak długo się z nim bawić i kiedy karmić). Warto zawrzeć w umowie postanowienia, które nakładałyby na opiekuna **obowiązek informowania o stanie zwierzęcia** w umówionej formie. Celowym jest również zobowiązanie opiekuna do niezwłocznego informowania nas o niepokojącym zachowaniu zwierzęcia, jak też – w razie potrzeby – do udania się ze zwierzęciem do weterynarza (nie można zapominać o przekazaniu opiekunowi książki zdrowia zwierzęcia). Należy w umowie określić także **wysokość wynagrodzenia** opiekuna oraz sposób i termin jego zapłaty, jak też sposób rozliczenia ewentualnych wydatków opiekuna. Jeśli nasze **zwierzę potrafi sprawiać problemy** (jest nieufne, czasami agresywne, ma kłopoty ze zdrowiem lub wymaga specjalnego żywienia), powinniśmy **uprzedzić o tym opiekuna**, a w umowie wskazać, że opiekun został przez nas odpowiednio poinformowany.

Jeżeli opiekun ma dostęp do naszego mieszkania, należy w umowie zawrzeć stwierdzenie, że zostały mu przekazane klucze, które ma obowiązek zwrócić w oznaczonym terminie. Warto także zawrzeć w umowie postanowienie, zgodnie z którym opiekun informowałby nas o niepokojących wydarzeniach w naszym domu (zalanie, włamanie).

## Na co zwrócić uwagę przy zawieraniu umowy z hotelem dla zwierząt?
Jeżeli decydujemy się na pozostawienie zwierzęcia w hotelu, to nierzadko spotkamy się z wzorem umowy proponowanym przez taki ośrodek. Należy dokładnie zapoznać się z propozycjami, a jeżeli w umowie znajduje się odwołanie do regulaminu hotelu, to należy zapoznać się również z nim. Warto zwrócić uwagę na **zapisy dotyczące przekazania zwierzęcia do schroniska w wypadku jego nieodebrania w umówionym terminie, jak też na postanowienia dotyczące naprawienia szkody wyrządzonej przez nasze zwierzę**. Nie wahajmy się też proponować zmian w postanowieniach umownych.
