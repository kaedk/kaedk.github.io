---
layout: post
title: Pozycja świadka w postępowaniu karnym i cywilnym
date: 2020-09-20
image: /img/oko.jpg
lead: Niejednej osobie szybciej zabiło serce, kiedy odbierała wezwanie do złożenia zeznań w charakterze świadka. Stres i obawa przed występowaniem w sądzie (lub innej instytucji) nadal są dość powszechne, mimo że od świadka oczekuje się  „jedynie” przekazania informacji na temat danej sprawy. W tym artykule postaram się przybliżyć prawa i obowiązki świadka, aby wizja składania zeznań nie napawała dłużej niechęcią.
tags: Prawo medyczne Prawo cywilne Proces
actionz: Jeżeli ucięli Ci nogę i Ci smutno, zadzwoń.
---

## Kiedy świadek może odmówić złożenia zeznań?
W pierwszej kolejności trzeba podkreślić, że świadek ma co do zasady obowiązek zeznawać. Jeżeli zostaniemy wezwani do sądu w charakterze świadka, mamy obowiązek stawić się w sądzie i zeznawać zgodnie z prawdą (zeznawanie niezgodne z prawdą stanowi przestępstwo zagrożone karą od 6 miesięcy do 8 lat pozbawienia wolności).

W postępowaniu cywilnym możemy odmówić składania zeznań, jeżeli **sprawa dotyczy naszego małżonka, wstępnych (rodziców, dziadków), zstępnych (dzieci, wnuków), rodzeństwa i powinowatych w tej samej linii lub stopniu oraz osób pozostających z nami w stosunku przysposobienia**. W postępowaniu karnym jest podobnie, z tym, że możemy odmówić składania zeznań także wtedy, kiedy oskarżonym jest osoba pozostająca z nami we wspólnym pożyciu (należy przez to rozumieć także związek osób tej samej płci). Warto pamiętać, że w postępowaniu karnym możemy odmówić składania zeznań do momentu rozpoczęcia pierwszego przesłuchania w sądzie, nawet jeżeli wcześniej zeznawaliśmy w postępowaniu przygotowawczym (w postępowaniu cywilnym – najpóźniej w trakcie składania zeznań).

Dobrze wiedzieć, że jeżeli zostaliśmy wezwani jako świadek **w postępowaniu karnym**, a nie możemy odmówić składania zeznań jako jedna z osób wyżej wymienionych, możemy **wnosić o zwolnienie od złożenia zeznania lub odpowiedzi na pytania, ale tylko wtedy, kiedy pozostajemy z oskarżonym w szczególnie bliskim stosunku osobistym** (np. jeśli jesteśmy z oskarżonym w związku wieloletnim, ale nie mieszkamy z nim).

## Czy świadek może odmówić odpowiedzi na jedno z pytań?
Świadkowi przysługuje także prawo odmowy odpowiedzi na konkretne pytanie. W **postępowaniu cywilnym** świadek może odmówić odpowiedzi na dane pytanie, jeżeli zeznanie mogłoby narazić jego lub jego bliskich na **odpowiedzialność karną, hańbę lub dotkliwą i bezpośrednią szkodę majątkową albo jeżeli zeznanie miałoby być połączone z pogwałceniem istotnej tajemnicy zawodowej**. W **postępowaniu karnym** świadek może odmówić odpowiedzi na pytanie, jeżeli jej udzielenie mogłoby narazić jego lub osobę dla niego najbliższą na **odpowiedzialność za przestępstwo lub przestępstwo skarbowe**.

## Jakie prawa ma świadek?
Warto pamiętać, że świadek może złożyć **wniosek o przesłuchanie go w innym sądzie niż ten do którego został wezwany**. Świadek nie ma obowiązku zeznawać w sądzie oddalonym od jego miejsca zamieszkania o kilkaset kilometrów. Jeżeli zatem mieszkamy we Wrocławiu, to nie musimy brać całego dnia wolnego od pracy jedynie po to, aby stawić się w sądzie w Krakowie. Wystarczy wysłać do sądu pismo ze wskazaniem swojego aktualnego miejsca zamieszkania i wnioskiem o przesłuchanie w sądzie bliżej tego miejsca. Możemy także **wnioskować o zmianę terminu przesłuchania**, jeżeli nie możemy się stawić w terminie wyznaczonym.

Należy również mieć na uwadze, że świadek może złożyć **wniosek o zwrot kosztów stawiennictwa w sądzie** (kosztów dojazdu do sądu) oraz wniosek o zwrot utraconego zarobku lub dochodu.

Jeżeli z powodu stanu zdrowia nie możemy udać się nawet do najbliższego sądu, **sąd może nas przesłuchać w naszym domu lub w innym miejscu, w którym przebywamy**. W takim wypadku należy wysłać do sądu wniosek i uzasadnić, dlaczego nie możemy stawić się w sądzie.

Świadek, który nie mówi w dostatecznym stopniu w języku polskim, może żądać, by w jego przesłuchaniu wziął udział **tłumacz**, tak by nie doszło do żadnych nieporozumień.

## Czy świadek może ustanowić pełnomocnika?
Ciekawym zagadnieniem jest możliwość ustanowienia przez świadka pełnomocnika. Podkreślić jednak należy, że taka możliwość jest **wyłącznie w postępowaniu karnym i jedynie wtedy, kiedy wymagają tego interesy świadka**. Jeżeli zatem dostaliśmy wezwanie do złożenia zeznań jako świadek w sprawie karnej, ale **obawiamy się, że wkrótce zostaną nam w tym postępowaniu postawione zarzuty**, to nie wahajmy się udać się na przesłuchanie z adwokatem w roli pełnomocnika. Niestety, przesłuchujący nas sąd lub prokurator, może nie wyrazić zgody na udział pełnomocnika, jeżeli uzna, że nasze interesy nie wymagają takiej ochrony.

## Jakie konsekwencje grożą świadkowi, który nie stawi się w sądzie?
Jak wskazałam wyżej, podstawowym obowiązkiem świadka jest stawienie się w sądzie i złożenie zeznań. Należy pamiętać, że jeżeli nie stawimy się w sądzie i nie usprawiedliwimy w żaden sposób swojej nieobecności, to możemy zostać ukarani **grzywną**, a nawet – w przypadku dwukrotnego nieusprawiedliwionego niestawiennictwa – **przymusowo sprowadzeni do sądu**. Nieobecność możemy usprawiedliwić w ciągu tygodnia od doręczenia nam postanowienia o ukaraniu grzywną. Jeżeli przyczyną naszej nieobecności była choroba, pamiętajmy, że musimy przedstawić zaświadczenie od lekarza sądowego (lista lekarzy sądowych do znalezienia na stronach sądów).
