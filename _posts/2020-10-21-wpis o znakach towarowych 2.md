---
layout: post
title: Znaki towarowe - jak wygląda procedura udzielenia prawa ochronnego?
date: 2020-10-21
image: /img/cytryny.jpg
lead: Po lekturze ostatniego wpisu na blogu, zapewne wiesz, na jakie oznaczenie Urząd Patentowy może udzielić prawa ochronnego. Dopracowałeś już swoje oznaczenie, usunąłeś niepotrzebne fragmenty, dodałeś coś charaktystycznego. Pojawia się zatem pytanie, jak uzyskać prawo ochronne na znak towarowy, jak wygląda procedura i dlaczego „tak długo” trwa.
permalink: znakitowarowe2
---

#### Od czego zacząć?
Polecam zacząć od sprawdzenia czy nasze oznaczenie nie jest przypadkiem podobne do znaku towarowego, który został zarejestrowany wcześniej. Możemy skorzystać z wyszukiwarek dostępnych na stronie Urzędu Patentowego RP lub na stronie Światowej Organizacji Własności Intelektualnej (WIPO). Wystarczy wpisać nasze oznaczenie i zobaczyć, jakie wyniki zwróci wyszukiwarka. Jeżeli nasze oznaczenie jest łudząco podobne do znaku towarowego należącego do innego podmiotu, powinnismy rozważyć jego modyfikację (nie ma tu znaczenia, że podobieństwo ma charakter przypadkowy).

Należy również zastanowić się czy zawarliśmy odpowiednią umowę z autorem naszego oznaczenia (np. umowę przeniesienia autorskich praw majątkowych na piśmie) i czy się z tej umowy wywiązaliśmy (np. zapłaciliśmy wynagrodzenie, nie wprowadzaliśmy zmian w logu).

Unikniemy w ten sposób stresu w toku postępowania, ponieważ zminimalizujemy ryzyko, że ktoś sprzeciwi się rejestracji naszego oznaczenia.

#### Jak napisać podanie?
Tak naprawdę nie musimy pisać wniosku „od zera”, ponieważ Urząd Patentowy udostępnia na swojej stronie wzór odpowiedniego podania. Wystarczy wzór ten pobrać w formacie DOC lub PDF, wypełnić, wydrukować i opatrzyć własnoręcznym podpisem.

W podaniu wpisujemy swoje dane (jako dane zgłaszającego), dane pełnomocnika (jeżeli korzystamy z jego pomocy), opisujemy nasze oznaczenie, wskazujemy, dla jakich towarów lub usług chcemy zastrzec znak oraz podajemy czy przysługuje nam pierwszeństwo z wcześniejszego zgłoszenia lub wystawienia znaku.

Na jednym podaniu możemy zgłosić tylko jeden znak towarowy.

#### Jak przedstawić znak towarowy?
Znak towarowy należy przedstawić **dokładnie** i wiernie, przede wszystkim poprzez umieszczenie w wyodrębnionym miejscu jego **fotografii** lub odbitki. Jeżeli nasz znak jest skomplikowany, kombinowany, zalecam do podania dołączyć dodatkowy arkusz A4 z dużym wydrukiem znaku. Pozwoli to na uniknięcie jakichkolwiek wątpliwości co do wyglądu znaku.

W podaniu powinniśmy także podać **rodzaj znaku** (słowny, słowno-graficzny, kombinowany, itd.) oraz określić, czy jest on czarno-biały, czy barwny.

Kolejnym polem do wypełnienia jest „opis znaku”. Powinien on być zgodny z przedstawieniem oznaczenia na fotografii, a szczególnie powinniśmy się postarać przy opisie znaków pozycyjnych, ruchomych lub stanowiących deseń. Co ważne, jeżeli zgłaszamy znak barwny (kolor), w tym miejscu podajemy szczegółowy odcień (UP zaleca posłużyć się paletą RGB).

#### Jak oznaczamy towary i usługi, czyli czym jest Klasyfikacja Nicejska?
Dla oznaczenia towarów i usług musimy posłużyć się Klasyfikacją nicejską (a właściwie Międzynarodową klasyfikacją towarów i usług dla celów rejestracji znaków utworzoną i zarządzaną przez wspomnianą już Światową Organizację Własności Intelektualnej).

Jeżeli na przykład produkujemy najwyższej klasy azbest, to w podaniu wskazujemy klasę 17 (Kauczuk, gutaperka, guma, azbest, mika i wyroby z tych materiałów nie ujęte w innych klasach; tworzywa sztuczne wyprofilowane stosowane w produkcji; materiały wypełniające, uszczelniające, pakuły, materiały izolacyjne; rury elastyczne niemetalowe). Jeśli mamy gospodarstwo rolne i uprawiamy ziemniaki, to wpisujemy klasę 31 (Ziarna i produkty rolne, ogrodnicze, leśne oraz ziarna nie ujęte w innych klasach; żywe zwierzęta; świeże owoce i warzywa; nasiona; naturalne rośliny i kwiaty; karma dla zwierząt; słód).

W podaniu możemy wskazać **dowolną liczbę klas** (po przekroczeniu 15. musimy dołączyć odrębny arkusz do podania). Wyszukać klasę możemy albo przeglądając wszystkie i wybierając najbardziej trafną, albo wpisując w odpowiednią wyszukiwarkę nazwę naszego produktu (usługi).

#### Czym jest dowód pierwszeństwa?
Jeżeli wcześniej prawidłowo **zgłosiliśmy nasze oznaczenie w innym kraju**, to przysługuje nam pierwszeństwo do zgłoszenia tego samego oznaczenia w Urzędzie Patentowym RP (pierwszeństwo konwencyjne). Z tego pierwszeństwa możemy skorzystać w ciągu 12. miesięcy od daty zgłoszenia dokonanego w innym państwie.

W ciągu 6. miesięcy możemy natomiast skorzystać z prawa pierwszeństwa, jeśli **wystawiliśmy nasze oznaczenie na międzynarodowej wystawie oficjalnej**.

Co istotne, prawo pierwszeństwa możemy nabyć od osoby, która znak wystawiła na wystawie lub zgłosiła w innym kraju.

Jeżeli chcemy skorzystać z pierwszeństwa, musimy załączyć do podania dokument potwierdzający istnienie tego prawa, czyli właśnie dowód pierwszeństwa. Jeżeli o tym z jakichkolwiek powodów zapomnimy, możemy dokument dosłać w terminie 3 miesięcy.

#### Jak wygląda procedura?
Twoje zgłoszenie zostanie najpierw ujawnione w wyszukiwarce znaków towarowych na stronie Urzędu Patentowego (potrwa do do dwóch miesięcy). Urząd Patentowy sprawdzi następnie czy nie ma przeszkód rejestracyjnych (np. użycie symbolu państwowego, brak zdolności odróżniającej). Jeżeli takie przeszkody znajdzie, zostaniesz o tym powiadomiony. Możesz wówczas wyjaśnić, dlaczego - Twoim zdaniem - przeszkoda taka nie zachodzi (czasem działa).

Jeżeli Urząd Patentowy nie stwierdzi żadnych przeszkód, publikuje Twoje zgłoszenie w Biuletynie UP. Od daty publikacji można w terminie 3. miesięcy złożyć sprzeciw. Jeżeli sprzeciwu brak, to Urząd Patentowy wyda decyzję o udzieleniu prawa ochronnego i zostanie ona do Ciebie wysłana.

Jeżeli jednak sprzeciw został złożony, Urząd Patentowy musi go rozpatrzyć, a samo postępowanie ulegnie wydłużeniu. Może ono zakończyć się uwzględnieniem sprzeciwu i odmową udzielenia prawa ochronnego.

#### Ile to kosztuje?
Opłata za zgłoszenie znaku towarowego w jednej klasie wynosi 450 zł, a opłata za każdą kolejną klasę dodatkowo 120 zł. Jeżeli będziemy chcieli zgłosić znak dla 10. klas, to zapłacimy 1530 zł. Potwierdzenie uiszczenia tej opłaty dołączamy do podania.

Opłacie podlega również skorzystanie z pierwszeństwa (100 zł za każde pierwszeństwo).

Od opłaty za samo zgłoszenie znaku towarowego należy odróżnić opłatę za pierwszy 10-letni okres ochronny. Taka opłata wnoszona jest już po wydaniu decyzji o udzieleniu prawa ochronnego i wynosi 400 zł za jedną klasę. Należy również wnieść opłatę za publikację decyzji o udzieleniu prawa w Wiadomościach Urzędu Patentowego (90 zł). Przy 10. klasach zapłacimy zatem 4090 zł.

Dodatkowo, pamiętajmy o opłacie skarbowej od pełnomocnictwa, która wynosi 17 zł.

Wiem, że wygląda trochę drogo, ale pamiętajmy, że zastrzeżenie znaku towarowego daje nam ochronę przed jego wykorzystaniem przez inne podmioty i powiększa prestiż naszego przedsiębiorstwa.

Na zakończenie wskażę, że przedmiotowy wpis dotyczy udzielenia prawa ochronnego na znak towarowy indywidualny.

Pamiętajcie również, że w postępowaniu o udzielenie prawa ochronnego na znak towarowy możliwe jest skorzystanie z pomocy adwokata.

Wpis zilustrowano obrazem Vincenta van Gogha „Martwa natura z cytrynami na talerzu”. Obraz powstał w 1887 roku.
